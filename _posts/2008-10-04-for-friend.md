---
layout: post
title: 重阳前寄津门旧友  
tags: [production]
---
秋雁南飞秋果香，秋菊烂漫又重阳。

天上弄雨云初散，人间几度添新凉。

凉意纷纷入朱户，梦酣未醒垂帘幕。

西窗蝉乱雀啁啾，推枕徘徊出门去。

有丘婉丽号南山，登临四顾心惨然。

九州茫茫不知处，此身孑立天地间。

抚额愁望长安道，太行秋深满荒草。

料得黉门旧园中，木叶凋零花已老。

忆昔与君把酒时，菊黄蟹肥笑吟诗。

琴音无尘奏流水，金兰心意两相知。

一夕无奈各分飞，天涯漂泊自难归。

动如参商隔千里，明月犹是人已非。

异乡羁旅总多愁，落魄经年无处收。

平生交游今余几？繁华东去不可留。

夜色清寒泻桂华，应照盘山处士家。

风过影移龙吟冷，短檠摇光透碧纱。
